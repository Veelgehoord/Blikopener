---
title: Zij is een hij
author: Peter Hoffenaar
date: '2019-02-18'
slug: zij-is-een-hij
categories:
  - Kinderen
  - Opvoeding
  - Ouders
tags:
  - Gender
archives: '2019'
---



<p>Een sneeuwballengevecht. Eén van de buurtkinderen schreeuwt dat Jennifer als een jongen gooit. Dat kan kloppen, want ze is geen meisje-meisje. Niemand die daar een punt van maakt, maar zelf vraagt ze zich steeds vaker af hoe het zou zijn om als jongen door het leven te gaan. Geen volledige transitie, maar wel een jongensnaam en jongenskleren. Moeten haar ouders zo’n sociale transitie steunen of tegenhouden?</p>
<p>Kristina Olson van de Universiteit van Washington deed er drie-en-een-half jaar over om 85 mannelijke meisjes en vrouwelijke jongens te vinden. Twee jaar na het eerste contact hadden 36 van hen de stap gemaakt om in de rol van het gewenste geslacht te gaan leven. Het bleek dat deze groep al bij aanvang sterk overtuigd was van hun ware identiteit. Daarentegen boden de resultaten geen ondersteuning voor het idee dat kinderen zich sterker gaan identificeren met het andere geslacht als gevolg van hun rolverandering.</p>
<p>Deze inzichten maken het voor de ouders van Jennifer niet gemakkelijker. Zij weten nu dat sommige kinderen vanuit een innerlijke drang hun leven omgooien, maar nog niet of hun dochter bij deze groep hoort.</p>
<p>Rae, J. R., Gülgöz, S., Durwood, L., DeMeules, M., Lowe, R., Lindquist, G., &amp; Olson, K. R. (2019). Predicting Early-Childhood Gender Transitions. Psychological Science, 30(5), 669–681. <a href="https://doi.org/10.1177/095679761983" class="uri">https://doi.org/10.1177/095679761983</a></p>
