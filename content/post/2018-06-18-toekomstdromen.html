---
title: Toekomstdromen
author: Peter Hoffenaar
date: '2018-06-18'
slug: toekomstdromen
categories:
  - Kinderen
tags:
  - Documentaire
  - School
archives: '2018'
---



<p><em>‘Ik wil later een huis, kinderen, een hond, ook een eigen bedrijf met honden oppassen, gewoon een leuke auto, mooie grote tuin, een gezellig leven, leuke dingen doen met vrienden, ook nog op vakantie naar Parijs.’</em> (Mylène, 17 jaar)</p>
<p><a href="https://www.2doc.nl/documentaires/series/2doc/2018/februari/spiegeldromen.html">Spiegeldromen</a>, een documentaire van <a href="https://marjoleineboonstra.onfabrik.com/">Marjoleine Boonstra</a>, bestaat voor een groot deel uit close-ups van jongeren uit het praktijkonderwijs die openhartig praten over hoe hun leven er nu uitziet en waar ze nog op hopen. Maar geen van hen kijkt hoopvol zodra de gedachte aan iets moois en positiefs wordt uitgesproken. De af en toe wat krampachtige samentrekkingen van hun gelaatspieren, terwijl ze hun ogen gesloten houden, zijn niet te negeren. Zo zien we hoe Mylène, waarschijnlijk om het beeld van huisje-boompje-beestje ook echt voor zich te kunnen zien, haar ogen steeds steviger dichtknijpt. Voordat ze ons toevertrouwt dat ze droomt over toch vrij normale dingen, lijkt ze zelfs even te moeten slikken.</p>
<p>En dan de woorden zelf. Het rijtje dat ze opsomt past prima bij het ideale burgerlijk leven, totdat blijkt dat ook iets leuks doen met vrienden op dit moment niet lukt. Even ontsnappen aan haar ingewikkelde gezinssituatie is een toekomstdroom. Dat is schrijnend en net als vele kijkers werd ik geraakt door dit moment - en vele andere - in de documentaire.</p>
<p>Eigenlijk zit je meteen vanaf het begin al rechtop op de bank doordat, tegen de achtergrond van zwijgende gezichten, twee zinnen met feitelijke informatie in beeld komen:</p>
<ul>
<li>praktijkonderwijs is voor leerlingen voor wie de theorie op het vmbo te hoog gegrepen is, en</li>
<li>met praktijkonderwijs haal je geen landelijk erkend diploma.</li>
</ul>
<p>Direct daarna begint een puberachtige jongen te vertellen over zijn rugtas die groeit, tot het moment dat hij moet huilen. De rugtas als symbool voor de last die op je schouders rust als gevolg van een reeks op elkaar volgende bedreigende en niet te beheersen gebeurtenissen. Als Juvan, toch ook al 17, verder praat over zijn leven en andere verhalen volgen, wordt pijnlijk duidelijk wat in studieboeken droge leerstof is. Namelijk hoe kwetsbare jongeren nog sterker beïnvloed worden door een combinatie van een onstabiele gezinssituatie, geen aansluiting kunnen vinden bij leeftijdgenoten en negatieve ervaringen op school.</p>
<p>Je zou kunnen zeggen dat we allemaal moeten leven met de gedachte dat sommige dingen onbereikbaar zijn. Maar als ik hardop fantaseer over het winnen van de staatsloterij is dat grappig. Daarentegen valt er niet veel te lachen als Juvan nauwelijks goed verstaanbaar <em>‘Miljonair, sowieso’</em> antwoordt op de vraag waar hij van droomt. Een andere jongen droomt er dan weer van <em>‘om bij een boer aan het werk te komen’</em>. Het had allemaal dolkomisch kunnen zijn als het niet zo triest was.</p>
<p>Juvan is naar eigen zeggen <em>‘zo’n jongen die aandacht nodig heeft’</em>. Die aandacht krijgt hij op de praktijkschool. <em>‘Geef ze een kans!’</em> is de emotionele oproep van één van de leerkrachten die alleen al respect afdwingt door de liefdevolle manier waarop ze over de jongeren praat. Een stagegever vertelt over hoe hij door iemand van school <em>‘getriggerd’</em> werd om te denken <em>‘in het belang van de persoon’</em> en niet zozeer <em>‘in het belang van het bedrijf’</em>.</p>
<p>Laten we voor de bijna dertigduizend leerlingen en de 175 scholen voor praktijkonderwijs hopen dat er werkgevers zullen blijven zijn die deze groep een kans willen geven en deze jongeren dezelfde aandacht willen geven die ze op school al krijgen.</p>
